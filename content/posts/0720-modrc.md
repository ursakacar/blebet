---
date: 2020-07-01T22:40:32Z
post_author: "Urša Kačar"
post_title: "Vedno znova me nategnejo"
post_description: "Med sprehajanjem po trgovskem centru mojo pozornost ujame izložba spodnjega perila, in v trenutku kapitalistične šibkosti mi otrpne korak, kar izkoristim za občudovanje razstavljenih modrcev."
post_keywords: "modrci nakupovanje kapitalizem razočaranje joški blog zgodba"
hero_image: "/content/images/hero/modrc.jpg"
photo_credit: "Pablo Heimplatz"
photo_credit_handle: "pabloheimplatz"
---

Med sprehajanjem po trgovskem centru mojo pozornost ujame izložba spodnjega perila, in v trenutku kapitalistične šibkosti mi otrpne korak, kar izkoristim za občudovanje razstavljenih modrcev. 

Čudoviti so. 

Živih, polnih barv, dvobarvni, trobarvni, raznobarvni, z lepimi potiski, čipkasti, prozorni, brezšivni, iz samih štrikcev, seksi. Taki z naramnicami okoli vratu, taki brez naramnic, taki z nastavljivimi naramnicami, in če bi bili leta 2000, bi verjetno imeli tudi takega z eno naramnico.

V ranljivem trenutku navdiha in želje po lepem, zapeljivem novem kosu spodnjega perila, vstopim, in k meni takoj prifrfota prodajalka, oči kot žareče oglje, za osebnost pa brbotajoč optimizem. Zanima jo, če lahko kako pomaga. Povem ji, da kupujem modrc. Polna spoštljive vljudnosti me vpraša po velikosti. 

Ko ji diskretno zaupam številko in črko, me sumničavo prestreli s pogledom, pri čemer se ji le-ta brez zadrege pase na mojih joških, skritih pod ohlapno majico, in še dodatno zavarovanih z usnjeno jakno. “Ne, to pa ne,” zatrdi, “mislim da bo C čisto dovolj.” In začne prinašati modrce. 

Na kupe jih je. 

Čudoviti so. 

Več odtenkov rdeče, romantične čipke, umazano beli, čisto beli, pisani, barvni, taki brez kosti in taki s kostjo. Vzhičeno jih valjam po rokah, med prevzetnostjo pa se me tiho polašča sumničavost in mimogrede omenim, da se mi zdijo malo majhni. 

“Pojdite poskusit, pa bova potem videli kako bo, prav?” me potolaži, in verjamem ji. Bo že vedela, saj je menda izurjena in plačana za to, da zna s svojim strokovnim pogledom izmeriti velikost oprsja svojih strank!

Previdno odnesem izbor Čudovitih Modrcev v kabino, si jih skrbno zložim na stolček in v živčnem pričakovanju pričnem s pomerjanjem. 

Še preden si poskušam zapeti prvega, mi na oči pade mrak. 

“Ste poskusili? Je kaj v redu?” žvrgoli pred kabino, jaz pa se med pojasnjevanjem, da bom verjetno rabila večjo številko, panično poskušam zakriti z napol premajhnim modrcem.

“Sploh ni panike! Vam prinesem večjega,” je odziv še vedno absolutno pozitiven, in zasuje me z drugo rundo. Številnost artiklov je že občutno manjša, a med izbiro še vedno zapazim večbarvnost in čudovite detajle in pomirjena sem. 

Še preden si poskušam zapeti prvega, mi na oči pade mrak. 

“Ste poskusili? Je zdaj kaj boljše? Lahko pogledam?” spet ščebeče pred kabino. Kislo pripomnim, da je premajhen, in verjetno začuti nenaden padec pH-ja v moje glasu, saj skozi zaveso nemudoma zrine glavo, obraz še vedno sijoč in poln suverenosti, ter me ponovno strokovno premeri. Tokrat me ne ščitita ne majica, ne usnjen oklep jakne. 

Na oči ji pade mrak.

“Počakajte, pridem nazaj. Nič ne skrbite, bova že nekaj našli.”

Pusti me samo, v čudovitem, čipkastem, premajhnem modro-belem modrcu, iz katerega v vse smeri mezijo moji mesnati joški, plašno kukam izza zavese in opazujem, kako tiho šepeče sodelavki, tej v hipu okameni obraz, nemo prikima ter uide iz mojega vidnega polja. 

Vem, kaj sledi.

Vrne se z veliko, zaprašeno škatlo, jo odpre in opravičujoče pridrži predme. 

“Zdajle trenutno imamo samo tole, bomo pa verjetno kmalu dobili še kakšen model.”

Razočaranje znam že dobro prekriti. Skozi identičen proces grem vsakič, ko kupujem modrc, tale njihov ‘zdajle trenutno’ pa itak traja že odkar sem se vpisala v srednjo šolo, tako da ga preslišim. Preletim borno izbiro, ki se razprostira pred mano. En sam model.

“Imate pa potem različne barve,” poskuša biti vzpodbudna, a ji glas z vsako naslednjo črko zamira v gosti mešanici sramu in poraza. 

Rjava, bež, svetlo bež, temno bež. Bele ni. Rdeča, ampak ne seksi rdeča, temnejša, zatohla rdeča, barva debelih, težkih, in z nikotinom prepojenih zaves v poceni ameriških motelih. Črna baje sicer obstaja, a pravi, da so ravno prodali zadnjega, za katerega tudi sumim, da je bil edini, pa nič ne de, saj imajo vendarle na razpolago celo dva dvobarvna! In to rdeče-svetlo bež in rdeče-temno bež! Top zapeljiva kombinacija letošnjega poletja! Nobenih čipk, nobenih nagajivih detajlov, nobenih štrikcev, nobene izbire.

Na koncu kupim zavese-v-poceni-motelu rdečega, in ko pridem domov ugotovim da točno takega že imam, samo v odtenek svetlejši barvi (torej od-sonca-obšlesane-zavese-v-poceni-motelu rdečega).
