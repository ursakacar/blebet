---
date: 2021-03-24T07:27:33Z
gapost_author: "Urša Kačar"
post_title: "Mala šola klasičnih fantazijskih likov"
post_description: "Moje ime je Urša in nimam izobrazbe na področju književnosti, zato pa veliko berem, vsaj po mnenju ljudi, ki ne berejo. Po letih raziskav in neprešteto prebranih knjigah sem skozi zapletene matematične in literarne procese uspela izolirati komponente, ki ji za ustvarjanje svojih likov uporabljajo najbolj znani in prodajani fantazijski avtorji ta hip."
post_keywords: "urša kačar blog fantazija klasični fantazijski liki literatura knjige branje"
hero_image: "/content/images/hero/fantazijski-lik.jpg"
photo_credit: "Lance Anderson"
photo_credit_handle: "lanceanderson"
header_background_color: "#d9c6b8"
---

#### **Obvestilo za javnost:** da se razumemo, tale objava je zajebancija. Zdi se mi hecno, kam je večina literarnih likov v fantaziji skonvergirala, in to sem želela izpostaviti z blagim pretiravanjem in na humoren način. Pri tem tudi javno priznavam, da se na moji listi priljubljenih junakov najde precej takih, ki ustrezajo vsem merilom Klasičnega Fantazijskega Lika™. Nisem snob.

---

##### _(Črnobel posnetek iz ptičje perspektive prikazuje moškega, ki sedi za pisalno mizo. Po mizi so razmetani svinčniki, popisani listi, knjige in beležke, na njegovi levi je prazna skodelica kave. Moški se sklanja nad listom papirja ter vneto piše.)_

Pišete?
Mogoče fantazijo?
Vam literarni liki povzročajo preglavice?

##### _(Moški zdaj zmečka popisan list, ter ga zabriše iz kadra. Zmaje z glavo, nato si obraz pokrije z dlanmi in začne hlipati. Ker je posnetek nem, joka ne slišimo, lahko pa vidimo, kako njegovo telo stresajo ihtavi krči. Čez cel ekran se izriše v post-produkciji dodan velik rdeč X. Moški si zdaj že puli lase ter kriči. Spet ga hvalabogu ne slišimo, vidimo pa srd, ki se riše na njegovem obrazu.)_

Potem je ta objava za Vas!

##### _(Kamera preskoči v svetel, prostoren in barvit studio, jaz nasmejana v štiklih pridem izza vogala in počasi hodim proti kameri.)_

Pozdravljeni. Moje ime je Urša in nimam izobrazbe na področju književnosti, zato pa veliko berem, vsaj po mnenju ljudi, ki ne berejo. Več desetletij dolga bralna kariera mi je dala globok vpogled v kompleksnost in težavnost kreacije literarnih likov, sploh v fantazijskih delih. Razumem občutek nemoči, ki ga pisatelji doživljate ob svojih enodimenzionalnih, praznih in puhlih junakih. Temu nepotrebnemu trpljenju sem sklenila narediti konec.

##### _(Obrnem se za 90 stopinj v mojo levo, fokus prevzame kamera 2.)_

Po letih raziskav in neprešteto prebranih knjigah sem skozi zapletene matematične in literarne procese uspela izolirati komponente, ki ji za ustvarjanje svojih likov uporabljajo najbolj znani in prodajani fantazijski avtorji ta hip. Razvila sem edinstven postopek kreacije Klasičnih Fantazijskih Likov™, ki vam bo, glede na rezultate naših najnovejših študij, za vsaj 73% olajšal in pohitril proces grajenja vaših knjižnih junakov.

##### _(Ustavim se na označenem mestu, kamera se zdaj vedno bolj približuje mojemu obrazu. Skrbi me, da imam na zobeh šminko.)_

In ravno danes sem to izjemno odkritje, ta čudovit recept, ki vas bo odrešil vseh težav in tegob ustvarjanja Klasičnih Fantazijskih Likov™, končno pripravljena deliti z Vami! Pa poglejmo!

##### _(Zamrznem v prisiljenem nasmešku, ki sem ga zaradi tehničnih težav primorana zadržati dlje, kot bi se spodobilo. Nato se končno začne vrteti vnaprej pripravljen posnetek. Barven seveda. Na njem vidimo spet istega moškega kot v prejšnjem, črnobelem, le da je tokrat sneman od spredaj. Na obrazu ima nasmeh. Piše. Med pisanjem vsake toliko zadovoljno prikima v kamero. Na zaslonu se začnejo v debeli beli pisavi prikazovati v post-produkciji dodana navodila za kreiranje literarnih junakov. Bere jih neznan in silno navdušen moški glas.)_

---

### Postopek kreacije Klasičnega Fantazijskega Lika™:

- Ima naj ali mrtve starše ali pa vsaj slabe odnose z njimi (možno tudi oboje)
- Njegovo ime mora biti nevsakdanje, ter nositi globji pomen, če ne kar cele podzgodbe
- Izhaja naj iz ugledne družine, možno pa je, da je njen vpliv začasa našega junaka že v zatonu
- Biti mora pameten, lep in priljubljen, a izrazito samotarski. Držati se mora zase in oddajati avro mističnosti in nedostopnosti
- Ne sme biti starejši od dvaindvajset, ne sme se obnašati mlajše od trideset
- Če je ženskega spola, mora prezirati žensko družbo, ličenje in lepe obleke, rada naj se pretepa, spretna mora biti z orožjem in močnejša od marsikaterega fanta
- Če je moški, naj ne mara športa, a mora vseeno vedno zmagati, kadar ga v tekmovanje prisilijo
- Iz neznanega razloga mora biti ljubljenec vseh oseb nasprotnega spola
- Njegov videz naj se opisuje z besedami kot so: magnetične modre oči, porcelanasta polt, visoke in ostre ličnice, prodoren pogled, trmasta brada, polne in čutne ustnice, gospodovalen korak, speven glas. Če gre za moškega, je obvezna visoka postava s širokimi rameni, za ženske pa vitko telo s čvrstimi prsmi in ozkim pasom
- Na njegovem izgledu mora nekaj izstopati, naj bo to zanimiva brazgotina, nenavadna barva oči ali las, ali pa kar naravni barvni prameni in očesi različnih barv. A pozor! Če se odločite za brazgotino, ta nikako ne sme iznakaziti junakovega izgleda, ampak ga narediti le še bolj zanimivega in nevarnega
- Glavne karakterne lastnosti: samostojnost, samosvojost, samozavest. Osredotočenost. Vztrajnost. Pretkanost. Pogum.
- Sekundarne karakterne lastnosti: občasna nerodnost pri ženskah in razdražljivost pri moških, trma, občutljivost glede preteklosti, pErFekCioNizEm, nežno srce, skrito za oklepom hladnega cinizma
- V zgodbi naj bo velikokrat omenjeno, a nikoli podkrepljeno s primeri, da je naš lik zelo kompleksen in ga nihče ne razume, čeprav ga je bralcu zelo lahko razumeti

---

##### _(Spet smo v nazaj v studiu, z istim nerodnim nasmehom togo kot kip stojim na označenem mestu. Poleg mene je samostoječa piši-briši tabla, na kateri so po alinejah izpisani napotki, na glas prebrani v prejšnjem posnetku.)_

Sledite mojim skrbno pripravljenim navodilom in zagotavljam vam, da boste zgradili soliden zlajnan Klasičen Fantazijski Lik™!

Če ustvarite dva v naslednjih dvajsetih minutah, lahko v štiridesetih minutah naredite štiri!

Ne kličite zdaj, ne kasneje, ne nikoli! Na telefon se ne javljam.

##### _(Slika se zatemni do črne. Snemanje je zaključeno. Odpremo šampanjec.)_
