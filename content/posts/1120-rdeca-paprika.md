---
date: 2020-11-09T22:40:32Z
post_author: "Urša Kačar"
post_title: "Kje lahko kupim rdečo papriko?"
post_description: "In midva sva kronično utrujena in znervirana že iz predkoronskih časov, zato nimava časa čakati nedoločen čas v vrsti. Suvereno sva se obrnila in odpeljala nazaj domov. Bova na spletu naročila. Mava midva to."
post_keywords: "ursa kacar blog koronavirus korona spletno nakupovanje drugi val"
hero_image: "/content/images/hero/rdeca-paprika.jpg"
photo_credit: "Eric Prouzet"
photo_credit_handle: "eprouzet"
header_background_color: "#a1bb7c"
---

Ko sva začetek tedna lično spakirala nakupovalni listek in dve veliki plastični vreči za večkratno uporabo, ter se napotila po fasungo, naju je na parkirišču pozdravila dolga, z varnostno razdaljo razčlenjena kača ljudi. Moji možgani so potrebovali nekaj momentov, preden so mi videno stolmačili.

Drugi val, saj res. Če je prvi prišel glasno oznanjen, s pompom in truščem in ognjenim mečem sejal strah in negotovost, se je drugi bolj priplazil, potuhnjeno prikradel, s sabo pa privlekel naveličanost, utrujenost in znerviranost. In midva, mlada, prezaposlena IT-jevca, sva kronično utrujena in znervirana že iz predkoronskih časov, zato nimava časa čakati nedoločen čas v vrsti. Suvereno sva se obrnila in odpeljala nazaj domov. Bova na spletu naročila. Mava midva to.

Prvo dejanje projekta naročanja hrane je bila izbira spletne trgovine. Spar se nama je zameril še iz prvega vala, ki jih je zalil povsem nepripravljene. Zaradi nenadne eksponentne porasti spletnega naročanja so se njihovi serverji vdali brez boja in ta delikatni problem je bil nato na silo odpravljen z uvedbo čakalne vrste. Ja, spletna trgovina s čakalno vrsto. No, ko je tudi čakalna vrsta počepnila pod težo navala čakajočih, so to spretno rešili z še eno čakalno vrsto. Torej, čakalna vrsta za čakalno vrsto za spletno trgovino. Izkušnja, primerljiva s kupovanjem vstopnic za Cercle\*, le da namesto kart za izjemen, edinstven dogodek, ki ti ga bosta doživljenjsko zavidala oba prijatelja, ki jima je mar za elektronsko glasbo, čakaš v vrsti za vrsto za nakup limon in wc papirja.

Spar** je torej odletel. Naslednji v vrsti so bili Preprosto.je, ki so se nama v prvem valu prikupili s svojo iznajdljivostjo in hitrostjo. V kaosu sesuvanja in trotedenskega čakanja na dostavo ostalih internetnih prodajalcev jedljivih dobrin, so se hitro zorganizirali, butnili na splet Shopify\*** spletno trgovino, pametno zakupili internetni oglaševalski prostor in osvojili najini srci. Vsaj tako si njihovo zgodbo predstavljava, v resnici ne veva, kako so se stvari odvile. A vsekakor sva bila v tisti ranljivi situaciji pripravljena povsem zaupati spletišču, ki uporablja Shopify, in je zraven še dodatno sposobno dostave naslednjega dne, čeprav se ponudba v pestosti nikakor ni mogla primerjati z ostalimi.

Tokrat pa niso imeli rdeče paprike in edini toaletni papir na zalogi je bil sumljivo drag, zato sva tudi njih\*\*\*\* odpisala in končala, tam kjer vedno končamo vsi, ko nečesa ne dobimo nikjer drugje - pri sosedu. Najboljšem. Tudi tam sva že že naročala v prvem valu, fant se je sicer zaklel da nikoli več, ker dostavljalec ni upal zaviti na dvorišče in sva po pakete morala do ceste. Ampak očitno se je travma že dovolj polegla, da je bil pripravljen podariti drugo priložnost.

Obveljal je torej Mercator. Velika izbira, delujoča stran, cene pa tudi vemo kakšne so. Oglaševali so sicer cel kup znižanja na neke kupone, ki pa nama jih nikakor ni uspelo najti. Operacijo iskanja kuponov sva začuda prekinila še preden bi se iz čiste trme razvila v večurno internetno raziskavo. “Bova preživela tudi brez izjemnega akcijskega znižanja treh centov,” sva se tolažila med metanjem artiklov v internetno košarico, v katero sva morala dodati še nekaj ekstra bedarij, da sva prišla do zastonj dostave. Kljub temu sva se na blagajni še vedno nasršila ob končni ceni, odpela nekaj hvalnic Hoferju, ter bila v splošnem zelo zadovoljna sama s sabo. Pretentala sva sistem. Nisva čakala v vrsti, kot vsi ostali plebejci!

Na dan dostave sva se prebudila v čudovito, sončno jesensko jutro, kar vemo kakšna redkost je v Ljubljani, kjer zaradi goste megle od jeseni pa do sredine pomladi vlada polarna noč. Brezskrbna sva srkala vročo, močno kavo ter se med pomenjkovanjem mentalno pripravljala na nov delovni dan.

Nato pa je prišlo sporočilo. Tisto prekleto sporočilo. Elektronsko.

Najboljši sosed sporoča, da naročilo ne bo v celoti dostavljeno. Rdeče paprike in klobas namreč nimajo na zalogi. Fantu, ki je bolj eksplozivne narave, se je ob tej novici jasno odpeljalo in nedobavljivost artiklov je vzel kot osebno razžalitev, besno poklical pomoč uporabnikom ter zahteval preklic naročila. Gospa na drugi strani je nato naredila veliko napako in ga prijazno opomnila, naj drugič pri naročilu omogoči zamenjavo artiklov v primeru, da česa nimajo na zalogi. Verjamem, da je bil nasvet dobronameren, a v odgovor je dobila srdita retorična vprašanja, zakaj v letu 2020 trgovski mogotec ni sposoben voditi evidence zaloge, in očitke, da je njihova definicija podobnih artiklov preveč ohlapna, da bi ji človek zaupal. Sva poskusila že v prvem valu, in namesto rdeče paprike dobila zeleno.

No, potem so ga prevezali na naročila, in od tam dalje na reklamacije, in potem na nek avtomatski odzivnik, in medtem mi ga je že uspelo prepričati, da je to jalovo početje opustil. Vseeno sem želela zalogo kave in rdečih grenivk, bova že to papriko drugje naročila. Itak sva pozabila cel kup stvari. Recimo korenje, piščanca, čokolado in vrečke za smeti.

Že na tej točki mi je spletno kupovanje užitnih dobrih in artiklov za gospodinjstvo požrlo več časa in živcev, kot če bi tistega nesrečnega dne počakala v vrsti, pa še vedno nisem imela rdeče paprike! Na koncu sem se morala sprijazniti, da bo ta moja želja ostala neizpolnjena, in poklapana sem se vrnila na Preprosto.je.

Tam me je pričakalo razprodano korenje. A ker so dali častno taborniško, da bo zaloga obnovljena najkasneje pojutrišnjem, sem se odločila počakati. Dva dni kasneje, kar je ravno danes, zato med pisanjem tele jamrarije vsakih nekaj minut osvežujem njihovo stran, da se bom zagrebla takoj za prvo kilo oranžnega zlata.

Če kdo preprodaja rdečo papriko, naj se mi pa prosim javi.

**Pripis:** zalogo korenja so obnovili. Hitro sem se zagrebla za dve kili. Po oddaji naročila sva opazila, da nama zmanjkuje tudi sladkorja in čistila. Sva se odločila, da bova brez.

##### \* Cercle so elektronski eventi na nevsakdanjih lokacijah kot so gradovi, narodni parki, na vrhu pečin, gora in znanih zgradb, pred piramidami, za piramidami, v letalih, rastlinjakih, balonih in na vodi plavajočih hišicah, pred jezeri in slapovi, mogoče tudi pod slapovi. Karte so hudo omejene, težko jih je dobiti in njih cena je začinjena.

##### \*\* V namen dramatiziranja prenapihnjenih besed prosim nikar ne jemljite kot mojo osebno gonjo proti dotičnemu trgovcu. V resnici je verjetno Spar čist fajn. Ali pa tudi ne. Ne vem. Kupujem v Hoferju.

##### \*\*\* Za laike: Shopify je ime firme, preko katere si je mogoče enostavno ustvariti svojo spletno trgovino. Ker se ubadajo izključno z internetnimi štacunami, jih imajo dodelane in izpiljene v nulo, tako da ni nevarnosti za uvedbo dvojnih čakalnih vrst.

##### \*\*\*\* Iz meni neznanega razloga Preprosto.je nazivam v množini
