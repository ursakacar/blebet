---
date: 2020-08-10T22:40:32Z
title: "Jutranja rutina"
hero_image: "/content/images/hero/jutranja.jpg"
photo_credit: "Ramiz Dedaković"
photo_credit_handle: "ramche"
---

#### **Predgovor:** Do nedavnega v mojem življenju pojma jutranje rutine ni bilo zaslediti. Zjutraj sem vstala vsa polomljena, vase zlila kavo, med umivanjem zob brala novice na telefonu, in se zvlekla naravnost na delovno mesto. Na dober dan sem se mogoče še počesala. Sčasoma pa so se začele kopičiti težave in bolečine, tako mentalne kot telesne, in ena izmed prvih stvari, ki mi jih je predlagal življenjski trener, je bila uvedba stroge jutranje rutine, s katero naj bi dan začela sveža, polna energija, zagona in iskrečih oči. Trajalo je dobro leto, da sem sestavila, izpopolnila in izpilila mojo trenutno jutranjo rutino, bilo je veliko vzponov in padcev, mnogo sprememb, izgub in bolečin. Zdaj sem jo pripravljena deliti z vsakim pozameznikom, ki je pripravljen oplemenititi svoje življenje. A opozarjam, rutina ni lahka! Zahteva predanost, odrekanje in disciplino, a počasi, postopoma in z veliko vztrajnosti, se jo lahko privadi vsak. 


Zjutraj vstanem ob pol šestih. 

No, takrat prvič zvoni budilka. Po dvojnem dremežu se mi iz postelje uspe zvaliti nekje okoli šeste ure, plus minus deset minut. Dan začnem z zehanjem in velikim kozarcem vode, v katerega si včasih izstisnem pol limone. Nato, toga, zmečkana in demotivirana, izvedem dvanajst ciklov pozdrava soncu, da pregibam svoje vedno starejše kosti, sklepe, mišice, vezi in možgane. Ob lepem vremenu se zatem ogreta odpravim na kratek, dvajsetminutni tek po bližnjem gozdu, kjer se sicer bolj vlečem po bregovih, kot tečem, a moje telo se do zadnjega mitohondrija prepoji s kisikom. Ob slabem vremenu raje ostanem doma, tak psihič (še) nisem, in izvajam vaje s telesno težo za krepitev in učvrstitev celega telesa. Sledi enourna meditacija, s katero predihavam in umirjam svoje, vedno begajoče misli. Pri tem se najraje zavlečem zunaj na vrt, pod letos posajeno lipo. Sosedi so že navajeni mojih izpadov, in me ne motijo več.  

Čas je za osebno higieno. Zdrgnem in znitkam si zobe, ter za minimalno pet minut skočim pod ledeno mrzel tuš. Mrzla voda krepi psihično in fizično, in je delno odgovorna za mojo jekleno samodisciplino ter sijočo kožo. Posebno pozornost namenim obrazu, katerega nega je, po priporočilu kozmetičarke, vsaj štiristopenjska. Umijem ga z nežnim čistilnim gelom za občutljivo kožo, ga natrem s tonikom, nato tretiram s serumom (z visoko vsebnostjo vitamina C ob ponedeljkih, sredah in petkih, in hialuronom ob torkih in četrtkih). Zaključim z nanosom treh različnih kremic- taka za za pod oči, taka za vse ostalo, in sončna krema. Ob ponedeljkih in četrtkih čistilni gel zamenjam za hranilno masko, ob ponedeljkih iz jogurta, medu in sode bikarbone, ob četrtkih pa iz Japonske. 

Pa smo pri kulturno-kreativnem delu moje jutranje rutine. Vsako jutro preberem najmanj deset strani, čeprav me ponavadi knjiga potegne, in požrem vsaj trikrat toliko. Čez dan potem nekako ni več časa. Nato v svoj dnevnik zapišem kratko razmišljanje o ravnokar prebranih straneh, ubesedim tudi svoja trenutna občutja in počutja, naredim primerjavo z včerajšnjimi, pripravim plan za prihajajoči dan, ter obvezno zapišem pet stvari, za katere sem v svojem življenju hvaležna. Ker se med branjem in pisanjem telo zasedi, misli pa spet zbezljajo, si privoščim kratko meditacijo in izbor joga asan, katere mi vsak dan sproti predpiše moja osebna šamanka. Zaključim s kratkim izraznim plesom. 

Nekaj čez devet se zjokam med razmišljanjem o ničvrednosti mojega življenja in dejstvu, da mi umirata dve palmi. Med hlipanjem mami pošljem sporočilo, v katerem ji opišem trenutno vreme v Ljubljani, ter ji zaželim lep in nasmejan dan. Dobra vaja za večopravilnost. Spijem še en kozarec vode, ki mu, če se počutim še posebej nagajivo, dodam žličko medu, in si pripravim zdrav, polnovreden zajtrk, sestoječ iz ovsenih kosmičev, ovsenega mleka, ovsenega ekstrakta, polovice bio banane, dveh jagod in krvi jagnjeta, zaklanega ob zadnji polni luni. Redno jemljem tudi prehranska dopolnila, s katerimi nudim svojemu telesu poloptimalne pogoje v neoptimalnem okolju za optimalno zdravje. Multivitamin in D3, ki bi morala v resnici biti na meniju prav vsakega klenega Slovenca (link v opisu), kapsule ribjega olja, kolagen, kurkuma, solze zdrave pameti, baldrijanove kapljice, magnezijeva šumenka, železo. 

Vzamem si še nekaj minut za čaščenje Satana, se počešem in z dvominutno stojo na glavi uradno zaključim jutranjo rutino, pripravljena soočiti se z izzivi novega dne. 

Z delom pričnem okoli pol enajstih.
